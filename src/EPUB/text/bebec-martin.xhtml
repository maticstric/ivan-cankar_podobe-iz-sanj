<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
  <head>
    <title>Bebec Martin</title>
    <link href="../css/ebuk.css" rel="stylesheet" type="text/css"/>
  </head>
  <body epub:type="bodymatter">
    <article id="bebec-martin" epub:type="chapter">
      <h2 epub:type="title">Bebec Martin</h2>
      <p>K nam se časih prikaže visokorasel, krepak, dokaj mlad človek ter se ponudi za hlapca; nekaj dni dela, nato nanagloma zapije, kar zasluži, ter izgine, Bog vedi kam. Pride plah, smehljá se nerodno, ozira se vstran, kakor otrok, ki se je bil potepal po gozdu in se boji šibe. Njegov obraz nikakor ne sodi k plečatemu životu in šapastim rokam; čisto detinski je, svetlosinje oči gledajo nedolžno, brez greha so, brez izkušnje in spoznanja. Odkod da je, čegav in kdo, ne morem prav dognati, ker vselej pové drugačno zgodbo, še dom njegov ni zmerom na enem kraju. Časih bi se mi zdelo, da je iz premožne hiše; oblači se čedno, ob nedeljah in praznikih skoraj gosposko; bel telovnik ima in pisano pentljo. Časih pa se bridko razjoka ter toži, da nima na milem svetu, kamor bi položil glavo. Ko je nekoč povezal culo, je rekel, da se gre ženit; da je že vse do kraja pripravljeno, nevesta in bala in vse. Čez štirinajst dni se je povrnil; shujšal je nekoliko, oči je imel podbrekle, obleko zaprašeno in dišal je po vinu. Vprašali smo ga po nevesti. »Eh, babe!« je odmahnil ter se napotil pod kozolec.</p>
      <p>Oni dan je nesel na rami težak hlod, nesel ga je iz gozda v breg, sopel je lagotno, še požvižgaval je.</p>
      <p>»Kako, Martin,« sem se mu čudil, »kako da niste vojak, silni kakor ste? Zdaj, ko sem nosil sivo suknjo še jaz, sirota!«</p>
      <p>»Saj sem bil, saj sem bil!« je hitel. »Pa so me spodili stran!«</p>
      <p>In zdelo se mi je, da je narahlo zardel.</p>
      <p>Še tisti večer mi je pokazal, kaj da so mu napisali za slovo. Napisali so mu, da so ga bili spoznali za bebca. Koliko časa in kje da je služil cesarja, sem ga vprašal, kako da se mu je godilo in kaj da je tam vse videl in doživel.</p>
      <p>»Kaj bi pravil!«</p>
      <p>Njegov nedolžni obraz je bil vznemirjen, plah — otrok, ki nenadoma ugleda človeka, katerega se je bil nekoč sila prestrašil ter ne pozabi nikoli več nanj. Povesil je glavo.</p>
      <p>»Nekaj grdega so mi naredili v skodelico, ko sem spal!«</p>
      <p>»Kaj so naredili?«</p>
      <p>»Eh, kdo bi pravil!«</p>
      <p>In kadarkoli sem ga povprašal o tistih časih, mi je z gnusom in strahom potožil zaradi skodelice, ki so mu jo bili ponoči oskrunili; drugega ni povedal ničesar.</p>
      <p>Zapadel je sneg, da nikoli takega; na hribu nas je zamedlo do pasú in čez. Sedeli smo za pečjó, v topli ječi; in naše misli so bile uklenjene z nami, so se plahe in premražene skrivale v tišino srca, si niso upale do grla. Že smo bili zagrnili okna; bela noč je bila zunaj, brezkončna v miru in hladni praznoti. Dekla je šla zaklenit hišna vrata, ali blizu nató je udarila nanje močna pest: »Odprite, ljudje božji!«</p>
      <p>V vežo je stopil Martin. Otepal si je suknjo in škornje, šklepetal je z zobmi, pomežikoval urno ter se obrnil vstran, ko mu je dekla posvetila s svečo v obraz.</p>
      <p>»Tako je pač … dolga je, dolga, ljubi Bog … in strma … in snega je veliko!«</p>
      <p>Jecljal je, govoril zase, da najbrž sam ni vedel kaj, oziral se plah naokoli, kakor da nekoga išče, ali da se nekoga boji. Položil je culo na tla, postavil palico v kot, nato je prisedel k nam za peč, oprl premrle roke ob kolena, sključil život globoko in nagnil glavo; očitno je bil sila utrujen.</p>
      <p>»Kod ste hodili, popotni Martin, ob taki uri in v teh zametih?«</p>
      <p>Mencal je dlan, pomajeval z glavo, gledal v tla.</p>
      <p>»Daleč … prav od horjulske strani … Težko sva bredla in brodila, izgubila sva se … kajpak, saj poti ni … in tudi hiše ni … in če je, je za popotnega človeka zaklenjena in zadelana!«</p>
      <p>Dali smo mu kruha in vina; jedel je hlastno, pil zduškoma; in ko je jedel in pil, sem videl, da se mu roka trese in da je v lica ves bolan in star.</p>
      <p>»Kdo pa je še hodil s teboj,« je vprašala dekla, »ko praviš, da sta bredla in brodila?«</p>
      <p>»Eh, kdo … popotnik je bil! Tam nekje se mi je bil pridružil … v polhovgraških hribih …«</p>
      <p>»Kje pa je ostal?«</p>
      <p>»Nikjer! Saj je šel tod mimo …«</p>
      <p>Gledal je v tla napol mižé, kakor da ga je sram, ustnice so se mu smehljale postrani in so vztrepetavale.</p>
      <p>»Tak človek je, da ne mara družbe … Zares, če sva ugledala hišo in v oknu luč, me je vlekel stran … Dolgo pot ima še pred seboj, neznano dolgo, pa jo bo že zdelal kako … saj je popotnik!«</p>
      <p>»Čuden popotnik!« se je zasmejala dekla; vzela je svečo, zazéhala nastežaj ter šla spat. Ostala sva sama za pečjó, vino je bilo pred nama na mizi. Martin se je nagnil k meni; govoril je tišje, zamolklo šepetaje, kakor da bi govorila iz njegovega zbeganega srca sama ta noč, tako samotna in tesnobna.</p>
      <p>»Saj nisem bil v horjulski dolini … kaj bi tam? Rekel sem kar tako … da bi ne izpraševali … ne poizvedovali po njem, siromaku … Bil sem čisto na drugi strani, tam pod Kamnikom; od ondod sem prišel. Blizu Črnuč se mi je pridružil. Spočetka ga nisem spoznal; mislil sem, da je le moja senca, ki se maje in ziblje pod tem sivim solncem. Dotaknil se me je, pobožal me je z dlanjo po rami; takrat sem ga pogledal natanko in sem videl, kdo da je. Zabolelo me je v srcu, da nikoli še ne tako. Postaral se je bil od sile; čisto siva je bila brada, prej tako lepa in svetla; oči so bile objokane, kalne, rdeče obrobljene vsenaokoli. Suknja je bila že vsa preperela, visela je v cunjah od njega, tresel se je od mraza; hodil je ob dolgi pastirski palici; opotekal se je, pogrezal se, padal na kolena, ker je bil truden od take poti in najbrž tudi lačen. Smilil se mi je, pa kaj bi bil storil, kaj bi mu bil dal? Prijel sem ga pod pazduho, da bi mu malo pomagal, pa mi je samemu že zmanjkovalo. Na Posavju naju je zalotil mrak. Ob cesti sva ugledala vojaka, ki je stal tam z bajonetom ter naju meril s temnim očesom. Tovariš me je potegnil za rokav in mahnila sva jo kar preko polja, gazila sva nacélo, padala, Bog se usmili. On pa ni jeknil, ni potožil z besedo ne. Tam, prav blizu, se je prikazala topla lučka; krenil sem tja, da bi se ogrela, pa se je ves tresel in me je vlekel stran. Bal se je ljudi; in jokal je brez nehanja, še roka mu je poihtevala …«</p>
      <p>»Kdo je bil ta popotnik?«</p>
      <p>Nagnil se mi je prav do ust.</p>
      <p>»On sam je bil — Jezus …«</p>
      <p>Spreletelo me je od lic do nog, kakor strah pred nečim silnim, kar je blizu, že tik pred durmi.</p>
      <p>»On sam je bil … Jezus …«</p>
      <p>Molčala sva. Nazadnje me je pogledal naravnost s svojimi sinjimi, otroškimi očmi in se je zaupljivo nasmehnil.</p>
      <p>»Jaz pa sem mu potožil vse … tudi zaradi tiste skodelice sem mu potožil …«</p>
      <p>Drugo jutro ga ni bilo ne v hlevu, ne pod kozolcem, izginil je; in mislim, da ga ne bo nikoli več. —</p>
    </article>
  </body>
</html>
